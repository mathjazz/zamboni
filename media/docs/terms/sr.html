<p>3. jul 2013</p>

<h3>Skraćeni prikaz</h3>

<p>Ovaj gornji deo predstavlja skraćeni prikaz donjih odredbi. On služi kako bi Vam pomogao u razumevanju - ali obavezno pročitajte ceo dokument, jer kada se saglasite sa istim to znači da ga prihvatate u celosti, a ne samo ovaj skraćeni prikaz:</p>

<ul>
<li>Morate imati najmanje 18 godina da biste imali nalog na Marketplace-u, ili Vaši roditelji moraju dati saglasnost i vršiti nadzor Vašeg korišćenja Marketplace-a.  </li>
<li>Naše korišćenje Vaših podataka biće u skladu sa našim Firefox Marketplace <a href="/media/docs/privacy/sr.html">Pravilima privatnosti</a>. Aplikacije i Programski dodaci koja obezbede druge strane mogu imati svoja pravila privatnosti.</li>
<li>Programeri (a ne Mozilla) su isključivo odgovorni za svaku Aplikaciju ili Programski dodatak, uključujući podršku za Vas.</li>
<li>Ne smete učiniti bilo koju protivzakonitu radnju, ili bilo šta što bi moglo povrediti nas ili druge.</li>
<li>Ne odgovaramo za Vaše korišćenje Firefox Marketplace-a ili radnje drugih korisnika, uključujući Programere.</li>
<li>Odgovorni ste za Vaše korišćenje ili zloupotrebu Firefox Marketplace-a, Aplikacija ili Programskih dodataka.</li>
</ul>

<h3>Uvodni deo</h3>

<p>Mozilla je posvećena promovisanju izbora i inovacija na internetu.  Zato smo kreirali Firefox Marketplace - javno dostupno tržište koje omogućava programerima da vrše distribuciju svojih Aplikacija ili Programskih dodataka korisnicima za upotrebu na bilo kojem uređaju koji ima pristup otvorenom internetu.</p>

<p>Na Vaše korišćenje Firefox Marketplace-a se primenjuju odredbe i uslovi ovih Pravila korišćenja, kao i povezana Firefox Marketplace pravila na koja se upućuje u ovim Pravilima, ili u Firefox Marketplace-u (zajednički, "Pravila").</p>

<h3>Podobnost</h3>

<p>Korišćenjem Firefox Marketplace-a, potvrđujete da imate najmanje 18 godina ili da nastupate uz saglasnost i nadzor roditelja; i da ste u potpunosti ovlašćeni i sposobni da prihvatite ova Pravila u svoje ime, ili ako je to primenjivo, u ime svog poslodavca ili drugog subjekta koji predstavljate.</p>

<h3>Izmene Pravila</h3>

<p>Zadržavamo diskreciono pravo izmene ovih Pravila, i ako izvršimo bitne izmene, dostavićemo Vam obaveštenje o tome pre nego što te izmene stupe na snagu.</p>

<h3>Definicije</h3>

<p>Termin "Programer" uključuje programere - treća lica koja stavljaju svoj Marketplace sadržaj na raspolaganje preko Firefox Marketplace-a.
Možete da instalirate Programske dodatke ili Aplikacije (zajednički, "Marketplace sadržaj") preko Firefox Marketplace-a:</p>

<ul>
<li>"Programski dodaci" su ekstenzije, teme, pretraživači, rečnici i jezički paketi koji Vam omogućavaju da proširite funkcionalnost Firefox pregledača.</li>
<li>"Aplikacije" su aplikacije nastale korišćenjem otvorenih web tehnologija koje se mogu pokrenuti na više platformi.</li>
<li>Neke Aplikacije i Programski dodaci mogu se kupiti od programera preko Firefox Marketplace-a (pojedinačno, "Kupljena" Aplikacija ili Programski dodatak, i zajednički "Kupljeni sadržaj".</li>
</ul>

<h3>Marketplace sadržaj</h3>

<p>Svaki Programer, a ne Mozilla (osim kada mi razvijemo svoje Aplikacije i Programske dodatke) je isključivo odgovoran za svoje Programske dodatke i Aplikacije.</p>

<h3>Kupljeni sadržaj</h3>

<p>Firefox Marketplace koristi Mozilla <a href="https://persona.org">Persona</a> kako bi povezao Vaš Kupljeni sadržaj sa Vašim nalogom. Nećete moći da koristite Kupljeni sadržaj bez prijave sa svojim Persona nalogom. Ako obrišete svoj Persona nalog, možete izgubiti svoj Kupljeni sadržaj. Programeri mogu nuditi proizvode i usluge koji od Vas traže da se prijavite ili autorizujete korišćenjem dodatnih akreditacija pored Persona-e.</p>

<p>Kupovinom Kupljenog sadržaja, potvrđujete da nećete namerno izbegavati bilo koji mehanizam akreditacije. Možemo Vam zabraniti pristup Firefox Marketplace-u ili suspendovati Vaš pristup Kupljenom sadržaju ako smatramo da ste povredili ova pravila.</p>

<h3>Povraćaj sredstava i Podrška</h3>

<p>Osim ako je navedeno drugačije, Marketplace sadržaj naveden u Firefox Marketplace-u razvijaju i prodaju Programeri - treća lica, a ne Mozilla. Iz tog razloga, sva pitanja u pogledu podrške koja imate, a koja su vezana za Marketplace sadržaj treba uputiti Programeru tog Marketplace sadržaja. Ako Vam je potrebna podrška za Marketplace sadržaj koji ste kupili, molimo Vas da kontaktirate Programera tog Marketplace sadržaja preko strane sa listingom Marketplace sadržaja.</p>

<p>Takođe možete zatražiti podršku od operatera mobilne mreže preko koje pristupate Firefox Marketplace-u (lista web strana podrške prenosilaca podataka može se dobiti <a href="https://support.mozilla.org/kb/firefoxos-carrier-support-contact-information">ovde</a>). Za informacije o Firefox Marketplace-u kao i tekstove sa najčešće postavljanim pitanjima, molimo Vas da posetite stranu podrške Mozilla-e <a href="https://support.mozilla.org/kb/what-firefox-marketplace">ovde</a>.
Ako je Vaš Kupljen sadržaj neispravan, ako sadrži malware, ako mu ne možete pristupiti ili na drugi način nije u skladu sa navedenim, možete tražiti povraćaj sredstava <a href="https://support.mozilla.org/kb/report-issues-marketplace-apps">ovde</a> u roku od 10 dana od kupovine.</p>

<h3>Dodatna Pravila u vezi sa Marketplace sadržajem</h3>

<p>Ako se na neki od sadržaja na Firefox Marketplace-u odnose zasebna pravila (kao što je ugovor o licenci sa krajnjim korisnikom, licenca izvornog koda i/ili pravila korišćenja Marketplace sadržaja od Programera), prihvatate da postupate u skladu sa tim pravilima.  Pravila po kojima se Marketplace sadržaj distribuira možete naći na informativnoj strani konkretnog Marketplace sadržaja.</p>

<h3>Čuvanje privatnosti</h3>

<p>Tokom Vaše registracije na Firefox Marketplace-u i za korišćenje istog, od Vas će se tražiti da dostavite podatke o sebi (kao što su identifikacija ili kontakt podaci). Vašim podacima ćemo rukovati na način kako je opisano u <a href="/media/docs/privacy/sr.html">Pravilima privatnosti</a> Firefox Marketplace.</p>

<p>Firefox Marketplace <a href="/media/docs/privacy/sr.html">Pravila privatnosti</a> se primenjuju na Firefox Marketplace, ali se ne odnose na bilo koji Marketplace sadržaj. Potrebno je da proverite pravila privatnosti konkretnog Marketplace sadržaja kako biste otkrili praksu čuvanja privatnosti u vezi sa tim Marketplace sadržajem, i upoznali se sa istom pre kupovine, instaliranja ili korišćenja tog Marketplace sadržaja.</p>

<p>Ako smatrate da se neki Programer ne pridržava <a href="https://marketplace.firefox.com/developers/docs/policies/agreement">Firefox Marketplace Ugovora sa programerom</a> ili ovim Firefox Marketplace Pravilima korišćenja, molimo Vas da nas o tome obavestite preko veze "Prijava zloupotrebe" za relevantni Marketplace sadržaj, a mi ćemo proveriti Vaš zahtev i preduzeti korake koje smatramo odgovarajućim.</p>

<h3>Sadržaji koje dostavljate</h3>

<p>Možete postaviti komentare, profilne slike i drugi sadržaj kao deo funkcija Firefox Marketplace-a ("Sadržaji koje dostavljate"). Radi pojašnjenja, ako ste Programer, "Sadržaji koje dostavljate" ne uključuju bilo koje Aplikacije ili Programske dodatke koje postavite na Firefox Marketplace - pravila koja se odnose na Aplikacije ili Programske dodatke koje postavljate uređena su u <a href="https://marketplace.firefox.com/developers/docs/policies/agreement">Ugovoru sa Programerom</a>. Postavljanjem Sadržaja koji dostavljate, dajete nam neekskluzivnu licencu koja važi u celom svetu, bez plaćanja autorskih naknada, da koristimo Sadržaje koje dostavljate u vezi sa obezbeđivanjem i promovisanjem Firefox Marketplace-a. Izjavljujete i garantujete da Sadržaji koje dostavljate neće povrediti prava bilo koje treće strane, i da će biti u skladu sa našim <a href="https://developer.mozilla.org/docs/Web/Apps/Publishing/Marketplace_review_criteria">Smernicama za proveru Aplikacija</a>.</p>

<h3>Obaveštenje o Zakonu o autorskim pravima u digitalnom milenijumu (Digital Millennium Copyright Act)</h3>

<p>Ako ste nosilac autorskih prava ili zastupnik nosioca autorskih prava i smatrate da sadržaj koji je na raspolaganju preko jednog od Mozilla-inih web sajtova vrši povredu jednog ili više Vaših autorskih prava, molimo Vas da bez odlaganja obavestite Mozilla-inog Zastupnika za autorska prava e-mail-om, pismom ili faksom ("DMCA obaveštenje") uz navođenje svih dole navedenih podataka.  Detalje možete naći u 17 U.S.C. § 512(c)(3) Zakona o autorskim pravima u digitalnom milenijumu, ili možete konsultovati svog advokata ako Vam je potrebna pomoć. Ako Mozilla preduzme korake shodno DMCA obaveštenju, pokušaće u dobroj veri da kontaktira stranu koja je stavila taj sadržaj na raspolaganje putem e-mail adrese, ako postoji, koju je ta strana najskorije dostavila Mozilla-i. Možete biti smatrani odgovornim za štetu nastalu zbog određenih netačnih tvrdnji sadržanih u DMCA obaveštenju. Stoga, ako niste sigurni da sadržaj koji se nalazi na web sajtu ili koji je povezan sa web sajtom povređuje Vaša autorska prava, razmislite o tome da prvo kontaktirate advokata.</p>

<p>Sva DMCA obaveštenja treba da sadrže sledeće:</p>

<ol>
<li>Potpis, elektronski ili fizički, nosioca ili lica ovlašćenog da nastupa u ime nosioca isključivog autorskog prava čija povreda je izvršena:</li>
<li>Identifikaciju rada ili radova zaštićenih autorskim pravom za koje tvrdite da su povređeni;</li>
<li>Opis prirode i lokacije materijala za koji tvrdite da vrši povredu Vašeg autorskog prava, u dovoljnom broju detalja kako bi se omogućilo Mozilla-i da nađe i pozitivno identifikuje taj sadržaj, uključujući i URL na kojem se nalazi;</li>
<li>Vaše ime, adresu, broj telefona i e-mail adresu na koje možemo da Vas kontaktiramo; i</li>
<li>Vašu izjavu: (i) da u dobroj veri smatrate da korišćenje materijala za koje tvrdite da vrše povredu Vašeg autorskog prava nije dozvoljeno po zakonu, ili od strane nosioca autorskog prava, ili zastupnika tog nosioca autorskog prava; i, (ii) da su svi podaci sadržani u Vašem DMCA obaveštenju tačni, i da pod krivičnom i materijalnom odgovornošću tvrdite da ste ili nosilac ili lice ovlašćeno da nastupa u ime nosioca ekskluzivnog autorskog prava koje je povređeno.</li>
</ol>

<p>Mozilla-in Zastupnik za autorska prava koji će primati obaveštenja o tvrdnjama o povredi prava je:</p>

<p><address>
  Office of the General Counsel<br>
  Mozilla Corporation<br>
  331 E. Evelyn Avenue<br>
  Mountain View, CA 94041<br>
  Email: dmcanotice at mozilla dot com<br>
  Phone Number: <a href="tel:6509030800">650-903-0800</a><br>
  Fax: 650-903-0875
</address>
U slučaju da ne postupite u skladu sa svim obavezama u pogledu DMCA obaveštenja, Mozilla možda neće postupati po Vašem obaveštenju.</p>

<p>Mozilla će ugasiti nalog korisnika ako se, pod odgovarajućim okolnostima, ustanovi da je taj korisnik izvršio ponovljene povrede prava.</p>

<p>Gore dati kontakt podaci takođe se primenjuju na obaveštenja zasnovana na ne-američka autorska prava ili žigove.</p>

<p>Samo DMCA obaveštenja, Obaveštenja o povredi žiga (koja su definisana u daljem tekstu) i obaveštenja o međunarodnim autorskim pravima ili pravu na žig treba uputiti zastupniku za autorska prava.</p>

<p>Imajte u vidu da DMCA obaveštenja poslata Mozilla-i mogu biti poslata trećim stranama (uključujući optuženog) i objavljena na internetu (uključujući adresu <a href="https://www.chillingeffects.org">https://www.chillingeffects.org</a>).</p>

<h3>Obaveštenja o povredi žiga</h3>

<p>Ako ste nosilac prava na žig ili zastupnik nosioca prava na žig i smatrate da sadržaj koji je na raspolaganju preko jednog od Mozilla-inih web sajtova vrši povredu jednog ili više Vaših žigova, molimo Vas da bez odlaganja obavestite Mozilla-inog Zastupnika za autorska prava e-mail-om, pismom ili faksom ("Obaveštenje o povredi žiga") i navedete sve podatke pomenute gore za DMCA obaveštenja. Mozilla će rukovati obaveštenjima koja primi u vezi sa povredama žiga u postupku koji je veoma sličan postupku za DMCA obaveštenje koji je gore opisan u vezi sa autorskim pravima. Pored uslova u pogledu DMCA obaveštenja, Mozilla zahteva da celo Obaveštenje o povredi žiga pripremi nosilac žiga (ili njegov zastupnik) pod krivičnom i materijalnom odgovornošću.</p>

<h3>Izvoz</h3>

<p>Neki od sadržaja koji možete preuzeti preko Firefox Marketplace-a može imati zakonska ograničenja u pogledu izvoza. Potvrđujete da ćete postupati u skladu sa svim zakonima i propisima o kontroli izvoza i reeksporta i potvrđujete da Vam nije zabranjeno da primate izvoz i usluge po američkim ili drugim zakonima o izvozu.</p>

<h3>Opšta izjava i garancija</h3>

<p>Izjavljujete i garantujete da će Vaše korišćenje Firefox Marketplace-a biti u skladu sa ovim Pravilima, svim primenjivim zakonima i propisima, i drugim primenjivim pravilima ili uslovima. Na primer, ako odlučite da i sami postanete Programer, morate prihvatiti <a href="https://marketplace.firefox.com/developers/docs/policies/agreement">Ugovor sa Programerom</a>.</p>

<h3>Oslobađanje od potraživanja i obeštećenje</h3>

<p>Oslobađate Mozilla-u, njene službenike, zaposlene, zastupnike i sledbenike od bilo kojih potraživanja, zahteva i odštete bilo koje vrste koji nastanu iz ili u vezi sa bilo kojim sporovima sa drugim korisnicima, uključujući Programere.</p>

<p>Potvrđujete da ćete braniti, obeštetiti i da nećete smatrati odgovornim Mozilla-u, lica koja Mozilla angažuje po ugovoru i Mozilla-ine davaoce licenci, i direktore, službenike, zaposlene i zastupnike svakog od njih, za bilo koja potraživanja i troškove treće strane, uključujući honorare advokata, koji nastanu iz Vašeg korišćenja Firefox Marketplace-a i Marketplace sadržaja, uključujući ali ne ograničavajući se na Vašu povredu bilo koje izjave ili garancije sadržane u ovim Pravilima.</p>

<h3>Trajanje; Prestanak važenja</h3>

<p>Pravila će nastaviti da se primenjuju do raskida bilo od Vaše strane ili od strane Mozilla-e.</p>

<p>Možete raskinuti svoj ugovorni odnos sa Mozilla-om u vezi sa Firefox Marketplace-om u bilo kom momentu, iz bilo kog razloga, deaktivacijom svojih naloga i prestankom korišćenja Firefox Marketplace-a. Nije potrebno da posebno obavestite Mozilla-u kada prestanete da koristite Firefox Marketplace. Ako prestanete da koristite Firefox Marketplace bez deaktivacije svojih naloga, Vaši nalozi mogu biti deaktivirani zbog dugotrajne neaktivnosti.</p>

<p>Možemo suspendovati ili ukinuti Vaše naloge ili prestati da Vam obezbeđujemo celokupan ili deo Firefox Marketplace-a u bilo kom momentu iz bilo kog razloga, uključujući ali ne ograničavajući se na, ako smo razumno uvereni: (i) da ste izvršili povredu ovih Pravila, (ii) da predstavljate rizik ili moguće izlaganje pravnom riziku za nas; ili (iii) da naše obezbeđivanje Firefox Marketplace-a za Vas više nije komercijalno održivo. Uložićemo razuman napor da Vas o tome obavestimo na e-mail adresu povezanu sa Vašim nalogom ili sledeći put kada pokušate da pristupite svom nalogu.</p>

<p>U svim tim slučajevima, Pravila će prestati da važe, uključujući bez ograničenja, Vašu licencu za korišćenje Firefox Marketplace-a, s tim što će sledeći odeljci nastaviti da se primenjuju: Oslobađanje od potraživanja i obeštećenje, Odricanje odgovornosti; Ograničenje odgovornosti; Merodavno pravo, Ostale odredbe.
Pored toga, Mozilla može prestati (trajno ili privremeno) da obezbeđuje Firefox Marketplace (ili bilo koju od njegovih funkcija) Vama ili korisnicima generalno, i možda neće moći da Vam dostavi prethodno obaveštenje.</p>

<h3>Odricanje odgovornosti; Ograničenje odgovornosti;</h3>

<p>Radi pojašnjenja, kada se koristi u ovom odeljku, "Sadržaj" uključuje bez ograničenja "Marketplace sadržaj".</p>

<p>OSIM AKO JE IZRIČITO NAVEDENO DRUGAČIJE, UKLJUČUJUĆI ALI NE OGRANIČAVAJUĆI SE NA UGOVOR O LICENCI ILI DRUGI UGOVOR KOJIM SE UREĐUJE KORIŠĆENJE SPECIFIČNOG SADRŽAJA, SAV SADRŽAJ KOJI SE NALAZI NA FIREFOX MARKETPLACE-U ILI KOJI JE DOSTUPAN NA ISTOM OBEZBEĐUJE SE "KAKAV JESTE", I MOZILLA, LICA KOJE MOZILLA ANGAŽUJE PO UGOVORU I MOZILLA-INI DAVAOCI LICENCI NE DAJU BILO KAKVE IZJAVE ILI GARANCIJE, EKSPLICITNE ILI IMPLICITNE, UKLJUČUJUĆI ALI NE OGRANIČAVAJUĆI SE NA GARANCIJE PODOBNOSTI ZA PROMET, PODOBNOSTI ZA ODREĐENU SVRHU, VLASNIŠTVA I NEPOVREĐIVANJA PRAVA. BEZ OGRANIČAVANJA GORE NAVEDENOG, MOZILLA, LICA KOJE MOZILLA ANGAŽUJE PO UGOVORU I MOZILLA-INI DAVAOCI LICENCI NE DAJU BILO KAKVE IZJAVE ILI GARANCIJE DA SADRŽAJ KOJI SE NALAZI NA FIREFOX MARKETPLACE-U NE SADRŽI GREŠKE NITI DA JE PRIKLADAN ZA BILO KOJU SVRHU, NITI DA SE KORIŠĆENJEM TOG SADRŽAJA NEĆE IZVRŠITI AUTORSKA PRAVA, PRAVA NA ŽIG ILI DRUGA PRAVA INTELEKTUALNE SVOJINE TREĆEG LICA. POTVRĐUJETE DA STE RAZUMELI I SAGLAŠAVATE SE DA PREUZIMATE ILI NA DRUGI NAČIN DOBIJATE SADRŽAJ PREKO MOZILLA-INIH WEB SAJTOVA PO SVOM NAHOĐENJU I NA SVOJ RIZIK, I DA MOZILLA, LICA KOJE MOZILLA ANGAŽUJE PO UGOVORU I MOZILLA-INI DAVAOCI LICENCI NEĆE IMATI BILO KAKVU ODGOVORNOST ZA BILO KOJU ŠTETU KOJA BUDE IZAZVANA NA VAŠEM KOMPJUTERSKOM SISTEMU ILI PODACIMA PREUZIMANJEM ILI KORIŠĆENJEM TOG SADRŽAJA.</p>

<p>OSIM AKO JE IZRIČITO NAVEDENO DRUGAČIJE, UKLJUČUJUĆI ALI NE OGRANIČAVAJUĆI SE NA UGOVOR O LICENCI ILI DRUGI UGOVOR KOJIM SE UREĐUJE KORIŠĆENJE SPECIFIČNIH SADRŽAJA, MOZILLA ILI LICA KOJE MOZILLA ANGAŽUJE PO UGOVORU I MOZILLA-INI DAVAOCI LICENCI NI U KOM SLUČAJU NEĆE BITI ODGOVORNI PREMA VAMA ILI BILO KOJOJ DRUGOJ STRANI ZA BILO KOJU INDIREKTNU, SPECIJALNU, POSLEDIČNU ILI KAZNENU ŠTETU BEZ OBZIRA NA OSNOV ILI PRIRODU POTRAŽIVANJA, KOJA NASTANE IZ BILO KOJEG KORIŠĆENJA FIREFOX MARKETPLACE-A, ILI SADRŽAJA NA ISTOM, ILI BILO KOJEG WEB SAJTA KOJI JE POVEZAN HIPERLINKOM, UKLJUČUJUĆI BEZ OGRANIČENJA BILO KOJI IZGUBLJENI PROFIT, PREKID POSLOVANJA, GUBITAK PODATAKA ILI DRUGO, ČAK I AKO SU MOZILLA, LICA KOJE MOZILLA ANGAŽUJE PO UGOVORU I MOZILLA-INI DAVAOCI LICENCI BILI IZRIČITO OBAVEŠTENI O MOGUĆNOSTI NASTANKA TAKVE ŠTETE.
NEKE JURISDIKCIJE MOŽDA NEĆE DOZVOLITI ODRICANJE IMPLICITNIH GARANCIJA ILI ODRICANJE ILI OGRANIČENJE ODGOVORNOSTI ZA ODREĐENE SLUČAJNE ILI POSLEDIČNE ŠTETE, TAKO DA SE MOŽDA NEKA OD GORE NAVEDENIH OGRANIČENJA NEĆE PRIMENJIVATI NA VAS.</p>

<h3>Merodavno pravo</h3>

<p>Ova Pravila će se uređivati zakonima Države Kalifornije bez obzira na pravila o sukoba zakona. Odredbe Konvencije Ujedinjenih Nacija o Međunarodnoj prodaji robe (United Nations Convention on the International Sale of Goods) i Jedinstvenog akta o prenosu računarskih informacija (Uniform Computer Information Transactions Act), kako god da su naznačene, isključene su i neće se primenjivati na ovaj Ugovor niti na bilo koje transakcije po istom. Saglasni ste da ćete prihvatiti ličnu i isključivu nadležnost državnih sudova i federalnih sudova koji se nalaze u okviru Okruga Santa Klara, Kalifornija, za potrebe rešavanja bilo kojih potraživanja ili sporova.</p>

<h3>Ostale odredbe</h3>

<p>Ne možete ustupiti svoja prava ili delegirati svoje obaveze po ovim Pravilima.  Ova pravila nemaju za cilj korist, niti će se smatrati da daju, bilo koja prava za bilo koju treću stranu. Naš odnos je odnos nezavisnih izvođača:  ova Pravila neće se tumačiti kao stvaranje zajedničkog ulaganja ili ortačkog društva između strana.  Neće se smatrati da je bilo koja strana zaposleni, zastupnik, partner ili zakonski zastupnik druge strane za bilo koje potrebe, i nijedna strana neće imati bilo koje pravo ili ovlašćenje za stvaranje bilo koje obaveze ili odgovornosti u ime druge strane. Ova Pravila predstavljaju celovit ugovor između strana u pogledu predmeta istog.  Stupanjem ovih Pravila na snagu, prestaju da važe svi prethodni ili paralelni ugovori u pogledu predmeta istih. U slučaju da se ustanovi ili zaključi da je bilo koja odredba ovih Pravila nevažeća ili neizvršiva iz bilo kog razloga, to nevaženje neće imati uticaja na preostale odredbe ovih Pravila, i nevažeće ili neizvršive odredbe će biti zamenjene zajednički prihvatljivim odredbama koja, kao važeća, zakonita i izvršiva najbliže odražava originalne namere strana u ovim Pravilima, i ima sličan ekonomski efekat.  U slučaju da bilo koja strana u bilo kom momentu ne zatraži izvršenje bilo koje odredbe ovih Pravila, to ni na koji način neće uticati na pravo da se ista izvrši kasnije.  Nijedno odricanje bilo koje strane od povrede bilo koje odredbe ili obaveze sadržane u ovim Pravilima, u vidu ponašanja ili na drugi način, u jednoj ili više instanci, neće se smatrati ili tumačiti kao dalje ili trajno odricanje od te povrede ili odricanje od povrede bilo koje druge odredbe ili obaveze sadržane u ovim Pravilima.</p>
