<p>3 Julie 2013</p>

<h3>Opsomming</h3>

<p>Hierdie boonste gedeelte is 'n opsomming van die onderstaande bepalings. Dit word voorsien om jou begrip te verbeter - maar sorg dat jy die hele dokument lees, want wanneer jy daartoe instem, gee jy te kenne dat jy dit geheel en al aanvaar, en nie net hierdie opsomming nie:</p>

<ul>
<li>Jy moet minstes 18 jaar oud wees om 'n rekening op die Marketplace te hê, of jou ouer se toestemming en toesig oor jou gebruik van die Marketplace hê.</li>
<li>Ons gebruik van jou data sal ooreenkomstig ons <a href="/media/docs/privacy/en-US.html">Firefox Marketplace-privaatheidsbeleid</a> wees. Programme of byvoegsels wat deur ander voorsien word, kan hul eie privaatheidsbeleid hê.</li>
<li>Ontwikkelaars (nie Mozilla nie) is self verantwoordelik vir elke program of byvoegsel, insluitende om jou ondersteuning te bied.</li>
<li>Moet niks onwettigs doen of iets wat ons of ander kan skaad nie.</li>
<li>Ons is nie verantwoordelik vir jou gebruik van die Firefox Marketplace of die aksies van ander gebruikers nie, insluitende ontwikkelaars.</li>
<li>Jy sal self verantwoordelik wees vir jou gebruik of misbruik van die Firefox Marketplace, programme of byvoegsels.</li>
</ul>

<h3>Inleiding</h3>

<p>By Mozilla is ons daartoe verbind om keuse en innovering op die web te bevorder. Dit is waarom ons die Firefox Marketplace geskep het - 'n mark wat vir die publiek beskikbaar is en wat ontwikkelaars toelaat om hul programme of byvoegsels aan gebruikers te verskaf vir gebruik op enige toestel wat toegang tot die ope web kan verkry.</p>

<p>Jou gebruik van die Firefox Marketplace is onderworpe aan die bepalings en voorwaardes van hierdie gebruiksvoorwaardes, asook die verwante Firefox Marketplace-beleide waarna in hierdie voorwaardes of in die Firefox Marketplace (hierna gesamentlik "voorwaardes" genoem) verwys word.</p>

<h3>Geskiktheid</h3>

<p>Deur die Firefox Marketplace gebruik, erken jy dat jy minstens 18 jaar oud is of met die toestemming en toesig van jou ouer optree, en jy het die volle mag, vermoë en gesag om hierdie voorwaardes vir jouself te aanvaar, of indien van toepassing, jou werkgewer of enige ander entiteit wat jy verteenwoordig.</p>

<h3>Wysigings in die voorwaardes</h3>

<p>Ons behou ons die reg voor om hierdie voorwaardes na ons eie goeddunke te wysig en indien ons wesenlike veranderinge aanbring, sal ons jou in kennis stel.</p>

<h3>Definisies</h3>

<p>Wanneer ons die woord "ontwikkelaars"gebruik, bedoel ons derdeparty-ontwikkelaars wat hul eie Marketplace-inhoud via die Firefox Marketplace beskikbaar stel.</p>

<p>Jy kan byvoegsels of programme installeer (gesamentlik, "Marketplace-inhoud") via die Firefox Marketplace:</p>

<ul>
<li>"Byvoegels" is uitbreidings, temas, soekenjins, woordeboeke en taalpakkette wat jou in staat stel om die funksionaliteit van die die Firefox-webblaaier te verbeter.</li>
<li>"Programme" is programme wat geskryf word deur middel van opewebtegnologieë wat op verskeie platforms kan werk.</li>
<li>Party programme en byvoegsels kan via die Firefox Marketplace (individueel, 'n "gekoopte" program of byvoegsel, en gesamentlik "gekoopte inhoud") van ontwikkelaars gekoop word.</li>
</ul>

<h3>Marketplace-inhoud</h3>

<p>Elke ontwikkelaar, nie Mozilla nie (behalwe wanneer ons ons eie programme of byvoegsels ontwikkel), is verantwoordelik vir hul byvoegsels en programme.</p>

<h3>Gekoopte inhoud</h3>

<p>Die Firefox Marketplace gebruik Mozilla <a href="https://persona.org/">Persona</a> om jou gekoopte inhoud aan jou rekening te koppel. Jy sal geen gekoopte inhoud kan gebruik sonder om met jou Persona-rekening aan te meld nie. Indien jy jou Persona-rekening skrap, kan jy jou gekoopte inhoud verloor. Ontwikkelaars kan produkte en dienste aanbied wat vereis dat jy aanmeld of met gebruik van addisionele gegewens buiten dié van Persona verifieer.</p>

<p>Deur gekoopte inhoud te koop, stem jy in om nie enige verifikasiemeganisme opsetlik te omseil nie. Ons kan toegang tot Firefox Marketplace weier of jou toegang tot gekoopte inhoud opskort indien ons meen dat jy hierdie voorwaardes geskend het.</p>

<h3>Terugbetalings en ondersteuning</h3>

<p>Tensy anders aangedui, word die Marketplace-inhoud wat in die Firefox Marketplace gelys is deur derdeparty-ontwikkelaars ontwikkel en verkoop, nie Mozilla nie. Daarom moet enige van jou versoeke om ondersteuning wat met Marketplace-inhoud verband hou tot die ontwikkelaar van die Marketplace-inhoud gerig word. Om ondersteuning te vra vir Marketplace-inhoud wat jy gekoop het, moet jy asseblief die ontwikkelaar van daardie Marketplace-inhoud via daardie Marketplace-inhoud se beskrywingsbladsy kontak.</p>

<p>Jy kan ook ondersteuning vra van die mobiele netwerkverskaffer waarop jy toegang tot die Firefox Marketplace verkry ('n lys webwerwe van netwerkverskaffers is <a href="https://support.mozilla.org/kb/firefoxos-carrier-support-contact-information">hier</a> beskikbaar). Vir inligting oor die Firefox Marketplace sowel as artikels oor veelgestelde vrae, moet jy asseblief die Mozilla-ondersteuningsblad <a href="https://support.mozilla.org/kb/what-firefox-marketplace">hier</a> besoek.</p>

<p>Indien jou gekoopte inhoud foutief is, skadelike sagteware bevat, onbeskikbaar is of andersins nie werk soos opgegee word nie, kan jy <a href="https://support.mozilla.org/questions/marketplace/refund">hier</a> 'n terugbetaling binne 10 dae ná jou aankoop vra.</p>

<h3>Bykomende voorwaardes in verband met Marketplace-inhoud</h3>

<p>Vir sover van die inhoud op die Firefox Marketplace onder afsonderlike voorwaardes val (soos 'n eindgebruiker lisensie-ooreenkoms, 'n oopbronlisensie en/of gebruiksvoorwaardes vir Marketplace-inhoud van 'n ontwikkelaar), stem jy in om aan sulke voorwaardes te voldoen. Jy kan die voorwaardes waaronder die Marketplace-inhoud uitgegee word op die inligtingsbladsy van daardie stuk Marketplace-inhoud vind.</p>

<h3>Privaatheid</h3>

<p>As deel van jou registrasie vir en gebruik van die Firefox Marketplace sal jy gevra word om inligting oor jouself (soos identiteits- of kontakbesonderhede) aan ons te verstrek. Ons sal jou inligting behandel soos in die Firefox Marketplace se <a href="/media/docs/privacy/en-US.html">privaatheidsbeleid</a> uiteengesit word.</p>

<p>Raadpleeg asseblief ons <a href="/media/docs/privacy/en-US.html">privaatheidsbeleid</a> vir meer inligting.</p>

<p>Die Firefox Marketplace se <a href="/media/docs/privacy/en-US.html">privaatheidsbeleid</a> geld vir die Firefox Marketplace, maar dek nie enige Marketplace-inhoud nie. Jy moet die privaatheidsbeleid van 'n Marketplace-inhouditem lees om die privaatheidsgebruike rakende sulke Marketplace-inhoud te vind en gemaklik daarmee wees voordat jy daardie Marketplace-inhoud koop, installeer of gebruik.</p>

<p>Indien jy meen dat 'n ontwikkelaar nie by die <a href="https://marketplace.firefox.com/developers/docs/policies/agreement">Firefox Marketplace-ontwikkelaarsooreenkoms</a> of die Firefox Marketplace-gebruiksvoorwaardes hou nie, moet jy ons asseblief via die "Rapporteer Misbruik"-skakel vir die betrokke Marketplace-inhoud in kennis stel. Ons sal jou versoek ondersoek en na ons goeddunke optree.</p>

<h3>Jou Insendings</h3>

<p>Jy kan kommentaar, profielprente en ander inhoud as deel van die kenmerke van die Firefox Marketplace ("Jou Insendings") oplaai. Vir alle duidelikheid, indien jy 'n ontwikkelaar is, sluit "Jou insendings" nie enige programme of byvoegsels in wat jy na die Firefox Marketplace oplaai nie - voorwaardes rakende programme of byvoegsels val onder die <a href="https://marketplace.firefox.com/developers/docs/policies/agreement">Ontwikkelaarsooreenkoms</a>. Deur jou insendings op te laai, verleen jy hierby 'n nie-eksklusiewe, wêreldwye, outeursregvrye lisensie om jou insendings in verband met die voorsiening en bevordering van die Firefox Marketplace te gebruik. Jy verklaar en waarborg dat jou insendings nie die regte van enige derde party sal skend nie en ons <a href="https://developer.mozilla.org/docs/Web/Apps/Publishing/Marketplace_review_criteria">Riglyne vir die hersiening van programme</a> sal nakom.</p>

<h3>Digital Millenium Copyright Act-kennisgewing</h3>

<p>Indien jy 'n kopieregeienaar of 'n agent van kopieregeienaar is en meen dat inhoud wat deur middel van een van Mozilla se webwerwe beskikbaar is een of meer van jou kopieregte skend, moet jy asseblief dadelik Mozilla se kopieregagent via 'n kennisgewing per e-pos, pos of faks ( "DMCA-kennisgewing") verwittig en die inligting insluit wat hieronder uiteengesit word. Jy kan 17 U.S.C. § 512(c)(3) van die Digital Millennium Copyright Act vir gesaghebbende besonderhede hersien, of jou eie prokureur raadpleeg indien jy hulp verlang. Indien Mozilla na aanleiding van 'n DMCA-kennisgewing optree, sal hy te goeder trou probeer om die party wat hierdie soort inhoud beskikbaar gestel het, te kontak via die mees onlangse e-posadres (as daar is) wat deur so 'n party aan Mozilla verstrek is. Jy kan aanspreeklik gehou word vir skade op grond van sekere materiële wanvoorstellings wat in 'n DMCA-kennisgewing vervat word. Indien jy dus nie seker is dat inhoud op die webwerf of wat aan die webwerf deur skakels gekoppel is jou kopiereg skend nie, moet jy dit eers oorweeg om 'n prokureur te raadpleeg.</p>

<p>Alle DMCA-kennisgewings moet die volgende insluit:</p>

<ol>
<li>'n Handtekening, elektronies of fisies, van die eienaar, of 'n persoon wat gemagtig is om namens die eienaar op te tree, van 'n eksklusiewe kopiereg wat geskend word;</li>
<li>'n Identifikasie van die werk of werke wat deur die kopiereg beskerm word wat jy meen geskend is;</li>
<li>'n Omskrywing van die aard en ligging van die materiaal wat jy meen jou kopiereg skend, met voldoende inligting sodat Mozilla daardie inhoud kan vind en identifiseer, insluitende die URL van waar dit geleë is;</li>
<li>Jou naam, adres, telefoonnommer en e-posadres waarmee ons jou kan kontak; en</li>
<li>'n Verklaring deur jou: <strong>(i)</strong> dat jy te goeder trou van mening is dat die gebruik van die materiaal wat jy sê jou kopiereg skend, nie deur die wet gemagtig is, of deur die kopieregeienaar of die persoon se agent nie; en, <strong>(ii)</strong> dat al die inligting in jou DMCA-kennisgewing akkuraat is, en op straf van meineed, dat jy die kopieregeienaar is, of bevoeg is om namens 'n eienaar op te tree van die eksklusiewe kopiereg wat geskend word.</li>
</ol>

<p>Mozilla se aangewese kopiereg-agent om kennisgewings van beweerde kopieregskending is soos volg:</p>

<p><address>
  Office of the General Counsel<br>
  Mozilla Corporation<br>
  331 E. Evelyn Ave.,<br>
  Mountain View, CA 94041<br>
  E-pos: dmcanotice by mozilla punt com<br>
  Telefoonnommer:<a href="tel:6509030800">650-903-0800</a><br>
  Faks: 650-903-0875
</address></p>

<p>Indien jy versuim om aan al die vereistes van 'n DMCA-kennisgewing te voldoen, sal Mozilla moontlik nie aan jou kennisgewing uitvoering gee nie.</p>

<p>Mozilla sal 'n gebruiker se rekening sluit indien onder gepaste omstandighede vasgestel word dat hy of sy herhaaldelik kopieregte skend.</p>

<p>Die kontakinligting wat hierbo verstrek word, geld ook vir kennisgewings wat op nie-Amerikaanse kopieregte of handelsmerke gebaseer is.</p>

<p>Slegs DMCA-kennisgewings, handelsmerkkennisgewings (wat hieronder uiteengesit word), en internasionale kopiereg- of handelsmerkkennisgewings moet na die kopieregagent gestuur word.</p>

<p>Neem asseblief kennis dat enige DMCA-kennisgewings wat na Mozilla gestuur word, na derdepartye (insluitende die beskuldigde) gestuur kan word en op die internet geplaas kan word (insluitende by <a href="https://www.chillingeffects.org">https://www.chillingeffects.org</a>).</p>

<h3>Handelsmerk-kennisgewings</h3>

<p>Indien jy 'n handelsmerkeienaar of 'n agent van 'n handelsmerkeienaar is en van mening is dat inhoud wat deur een van Mozilla se webwerwe beskikbaar gestel word een of meer van jou handelsmerke skend, moet jy asseblief dadelik Mozilla se kopieregagent via 'n kennisgewing per e-pos, pos of faks ("DCMA-kennisgewing") verwittig en die inligting insluit wat hierbo vir DMCA-kennisgewings uiteengesit word. Mozilla hanteer kennisgewings wat hy oor handelsmerkskendings ontvang deur 'n proses baie soortgelyk aan die DCMA-kennisgewingproses wat hierbo vir kopieregte uiteengesit word. Benewens die vereistes van DMCA-kennisgewings, vereis Mozilla dat die hele handelsmerk-kennisgewing deur die handelsmerkeienaar (of sy agent) op straf van meineed uitgereik word.</p>

<h3>Uitvoer</h3>

<p>Van die inhoud wat jy dalk via die Firefox Marketplace aflaai het moontlik wetlike beperkings op die uitvoer daarvan. Jy stem daarmee in om alle toepaslike wette en regulasies rakende uitvoer en heruitvoer na te kom en bevestig dat jy nie verbied is om uitvoere en dienste onder Amerikaanse of ander uitvoerwette te ontvang nie.</p>

<h3>Algemene verklaring en waarborg</h3>

<p>Jy verklaar en waarborg dat jou gebruik van die Firefox Marketplace in ooreenstemming met hierdie voorwaardes sal wees, met enige toepaslike wette en regulasies, en met enige ander toepaslike beleid of bepalings en voorwaardes. Indien jy byvoorbeeld besluit om self 'n ontwikkelaar te word, moet jy tot die <a href="https://marketplace.firefox.com/developers/docs/policies/agreement">ontwikkelaars-ooreenkoms</a> instem.</p>

<h3>Vrystelling en vrywaring</h3>

<p>Jy stel Mozilla, sy beamptes, werknemers, agente en opvolgers vry van aansprake, eise en skade van enige soort of aard wat voortspruit uit of verband hou met enige geskille met ander gebruikers, insluitende ontwikkelaars.</p>

<p>Jy stem in om Mozilla en sy kontrakteurs en lisensiegewers, en hulle onderskeie direkteure, beamptes, werknemers en agente te verdedig teen, te vrywaar van en skadeloos te stel vir alle derdeparty-eise en -onkostes, insluitende regskoste, wat uit jou gebruik van die Firefox Marketplace en Marketplace-inhoud voortspruit, waaronder onder meer wat voortspruit uit jou skending van enige verklaring of waarborg wat in hierdie voorwaardes vervat word.</p>

<h3>Voorwaarde; beëindiging</h3>

<p>Die voorwaardes sal steeds geld totdat dit óf deur jou óf Mozilla beëindig word.</p>

<p>Jy mag jou wetlike ooreenkoms met Mozilla betreffende die Firefox Marketplace te eniger tyd om enige rede beëindig deur jou rekeninge te deaktiveer en jou gebruik van die Firefox Marketplace te staak. Jy hoef nie Mozilla spesifiek in kennis te stel wanneer jy ophou om die Firefox Marketplace te gebruik nie. Indien jy ophou om die Firefox Marketplace te gebruik sonder om jou rekeninge te deaktiveer, kan jou rekeninge weens langdurige onaktiwiteit gedeaktiveer word.</p>

<p>Ons kan te eniger tyd en om enige rede jou rekeninge opskort of  beëindig of ophou om jou toegang tot die hele of 'n deel van die Firefox Marketplace te verleen, waaronder onder meer indien ons redelikerwys meen dat: (i) jy hierdie bepalings oortree het, (ii) jy 'n risiko of moontlike wetlike blootstelling vir ons is; of (iii) die voorsiening van die Firefox Marketplace aan jou nie meer kommersieel lewensvatbaar is nie. Ons sal billike pogings aanwend om jou daarvan in kennis te stel, hetsy by die e-posadres wat met jou rekening geassosieer is of wanneer jy die volgende keer probeer om toegang tot jou rekening te kry.</p>

<p>In alle sulke gevalle sal hierdie bepalings beëindig word, asook onder meer jou lisensie om die Firefox Marketplace te gebruik, behalwe dat die volgende afdelings steeds van toepassing sal bly: vrystelling en vrywaring, ontkenning, beperking van aanspreeklikheid, toepaslike reg, diverse.</p>

<p>Daarbenewens mag Mozilla (permanent of tydelik) ophou om toegang tot die Firefox Marketplace (of enige kenmerke daarvan) aan jou of aan gebruikers in die algemeen te verleen en sal jou moontlik nie voorafgaande kennisgewing kan gee nie.</p>

<h3>Ontkenning; Beperking van aanspreeklikheid</h3>

<p>Vir alle duidelikheid, sluit "inhoud", soos hierin gebruik, onder meer "Marketplace-inhoud"in.</p>

<p>TENSY UITDRUKLIK ANDERS VERMELD, WAARONDER ONDER MEER IN 'N LISENSIE OF ANDER OOREENKOMS VIR DIE GEBRUIK VAN SPESIFIEKE INHOUD, WORD ALLE INHOUD WAT BESKIKBAAR IS BY OF GELEË IS OP DIE Firefox Marketplace VOETSTOOTS VOORSIEN EN MOZILLA, SY KONTRAKTEURS EN SY LISENSIEGEWERS LEWER GEEN VERKLARINGS OF WAARBORGE NIE, UITDRUKLIK OF IMPLISIET, WAARONDER ONDER MEER WAARBORGE VAN VERHANDELBAARHEID, GESKIKTHEID VIR 'N BEPAALDE DOEL, AANSPRAKE OF NIE-SKENDING VAN EIENDOMSREGTE. SONDER BEPERKING VAN DIE VOORAFGAANDE, LEWER MOZILLA, SY KONTRAKTEURS EN SY LISENSIEGEWERS GEEN VERKLARINGS OF WAARBORGE DAT INHOUD OP DIE Firefox Marketplace SONDER FOUTE OF GESKIK VIR ELKE DOELEINDE IS NIE; OOK NIE DAT DIE GEBRUIK VAN HIERDIE SOORT INHOUD GEEN DERDEPARTYKOPIEREGTE, HANDELSMERKE OF ANDER INTELLEKTUELE EIENDOMSREGTE SAL SKEND NIE. JY BEGRYP EN STEM IN DAT JY NA EIE GOEDDUNKE EN OP JOU EIE RISIKO INHOUD DEUR MIDDEL VAN MOZILLA SE WEBWERWE AFLAAI OF ANDERSINS VERKRY EN DAT MOZILLA, SY KONTRAKTEURS EN SY LISENSIEGEWERS GEEN AANSPREEKLIKHEID OF VERANTWOORDELIKHEID SAL AANVAAR VIR ENIGE SKADE AAN JOU REKENAARSTELSEL OF -DATA WAT VOORTSPRUIT UIT DIE AFLAAI OF GEBRUIK VAN HIERDIE SOORT INHOUD NIE.</p>

<p>TENSY UITDRUKLIK ANDERS VERMELD, WAARONDER ONDER MEER IN 'N LISENSIE OF ANDER OOREENKOMS VIR DIE GEBRUIK VAN BEPAALDE INHOUD, SAL MOZILLA, SY KONTRAKTEURS OF SY LISENSIEGEWERS IN GEEN GEVAL AANSPREEKLIK WEES AAN JOU OF ENIGE ANDER PARTY VIR ENIGE REGSTREEKSE, ONREGSTREEKSE, SPESIALE, GEVOLGLIKE OF EKSEMPLÊRE SKADE NIE, ONGEAG DIE GRONDSLAG OF AARD VAN DIE AANSPRAAK, WAT VOORTSPRUIT UIT ENIGE GEBRUIK VAN DIE Firefox Marketplace, OF DIE INHOUD DAARVAN OF VAN ENIGE WEBWERF WAT MET HIPERSKAKELS GEKOPPEL IS, WAARONDER ONDER MEER ENIGE VERLORE WINSTE, BEDRYFSTEURING, DATAVERLIES OF ANDERSINS, SELFS AL IS MOZILLA, SY KONTRAKTEURS OF SY LISENSIEGEWERS UITDRUKLIK VAN DIE MOONTLIKHEID VAN HIERDIE SOORT SKADE IN KENNIS GESTEL.</p>

<p>SOMMIGE JURISDIKSIES LAAT NIE DIE UITSLUITING VAN IMPLISIETE WAARBORGE OF DIE UITSLUITING OF BEPERKING VAN AANSPREEKLIKHEID VIR SEKERE INSIDENTELE OF GEVOLGLIKE SKADE TOE NIE EN SOMMIGE VAN DIE BOGENOEMDE BEPERKINGS GELD DUS MOONTLIK NIE VIR JOU NIE.</p>

<h3>Toepaslike reg</h3>

<p>Hierdie voorwaardes sal onderworpe wees aan die wette van die deelstaat Kalifornië sonder inagneming van strydige wetgewing. Die bepalings van die Verenigde Nasies se verdrag rakende internasionale koopooreenkomste en die Uniform Computer Information Transactions-wet, hoe ook al genoem, is uitgesluit en sal nie vir hierdie ooreenkoms of enige transaksies geld wat daaruit voorspruit nie. Jy stem in om jou te onderwerp aan die persoonlike en uitsluitlike jurisdiksie van die deelstaathowe en federale howe in die graafskap van Santa Clara, Kalifornië, vir die doel van litigering oor enige eise of geskille.</p>

<h3>Diverse</h3>

<p>Jy mag nie jou regte ingevolge hierdie voorwaardes toewys of die verpligtinge daarvan delegeer nie. Hierdie voorwaardes is nie bedoel om enige regte in enige derde party te bevoordeel nie; dit sal ook nie geag word dat dit daartoe aanleiding gee nie. Hierdie voorwaardes sal gereguleer en uitgelê word in ooreenstemming met die wette van Kalifornië, sonder inagneming van beginsels van teenstrydige wetgewing. Ons verhouding is dié van onafhanklike kontrakteurs: uit hierdie voorwaardes sal nie afgelei word dat 'n gesamentlike onderneming of vennootskap tussen die partye geskep word nie. Geeneen van die partye sal vir enige doel geag word as 'n werknemer, agent, vennoot of regsverteenwoordiger van die ander nie en geeneen sal enige reg, bemagtiging of gesag hê om enige verpligting of verantwoordelikheid namens die ander te skep nie. Hierdie voorwaardes behels die volledige ooreenkoms tussen die partye met betrekking tot die onderwerp hiervan. Hierdie voorwaardes kry voorrang bo, en reguleer, enige ander voorafgaande of kollaterale ooreenkomste met betrekking tot die onderwerp hiervan. Indien enige bepaling van hierdie voorwaardes om enige rede ongeldig of onafdwingbaar geag of gemaak word, dan sal daardie ongeldigheid nie die orige bepalings van hierdie voorwaardes beïnvloed nie en die ongeldige of onafdwingbare bepalings sal vervang word deur 'n wedersyds aanvaarbare bepaling wat geldig, wettig en afdwingbaar is en soveel moontlik aansluit by die oorspronklike bedoelings van die betreffende partye en 'n soortgelyke ekonomiese impak het. Die versuim van enige party te eniger tyd of tye om die uitvoering van enige bepaling hiervan te vereis, sal geensins op 'n latere tyd die reg beïnvloed om die genoemde af te dwing nie. Geen afstandsverklaring ten opsigte die skending van enige bepaling of ooreenkoms wat in hierdie voorwaardes vervat word, hetsy deur gedrag of andersins, in een of meer gevalle, sal beskou of geïnterpreteer word as 'n verdere of blywende afstandsverklaring met betrekking tot enige dergelike skending of 'n afstandsverklaring ten opsigte van die skending van enige ander bepaling of ooreenkoms in hierdie voorwaardes nie.</p>
