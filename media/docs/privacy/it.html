<h3>Informativa sulla privacy di Firefox Marketplace</h3>

<p>14 gennaio 2015</p>

<p>Per Mozilla la privacy degli utenti è importante. La <a href="https://www.mozilla.org/privacy/">Politica sulla privacy Mozilla</a> descrive come vengono gestite le informazioni sugli utenti che Mozilla (noi) raccoglie da Firefox Marketplace.</p>

<p><u>Cose da sapere</u></p>

<ul>
<li>La maggior parte delle applicazioni presenti su Firefox Marketplace non è sviluppata da Mozilla ed è opportuno verificare la relativa informativa sulla privacy prima di utilizzarle.</li>
<li>L’elaborazione dei pagamenti è gestita da altri soggetti, non da Mozilla, ed è pertanto opportuno verificare l’informativa sulla privacy del relativo provider del servizio dei pagamenti per conoscere le procedure applicate.
<ul>
<li>Mozilla non raccoglie, conserva o utilizza informazioni finanziarie di alcun tipo (quali i dati della carta di credito utilizzata dall’utente per effettuare acquisti su Firefox Marketplace).</li>
</ul></li>
<li>Firefox Marketplace utilizza cookie e altre tecnologie web per poter fornire le proprie funzioni (quali ricordarsi dell’utente da una sessione all’altra) e capire il modo in cui gli utenti utilizzano il servizio tramite studi analitici aggregati.</li>
<li>Il Marketplace potrebbe utilizzare i dati dell’operatore e quelli relativi alla posizione dell’utente per personalizzarne l’esperienza.
<ul>
<li>Nei dispositivi Firefox OS vengono utilizzate le informazioni sulla rete fornite dal dispositivo dell’utente per conoscere il Paese in cui si trova e la rete dell’operatore, al fine di personalizzarne l’esperienza e offrire contenuti speciali in funzione dell’operatore.</li>
<li>Su tutte le piattaforme, l’indirizzo IP potrebbe essere utilizzato per determinare il Paese in cui si trova l’utente e personalizzarne l’esperienza.</li>
</ul></li>
<li>Non è necessario effettuare l’accesso per installare app gratuite, ma nel caso in cui si voglia acquistare un’app a pagamento verrà richiesto di effettuare l’autenticazione. Mozilla conserva inoltre uno storico delle transazioni effettuate (come ad esempio le App acquistate dall’utente).</li>
<li>Per gli utenti che hanno effettuato l'accesso, Firefox Marketplace utilizza la lingua e il paese selezionati e le app installate per consigliare app aggiuntive che potrebbero interessare.  Questa opzione può essere disattivata nelle impostazioni account. <a href="https://support.mozilla.org/kb/recommendations-marketplace">Per saperne di più</a>.</li>
<li>L’utente può scegliere di ricevere email da Mozilla così come di annullare la sottoscrizione alle comunicazioni commerciali che aveva scelto di ricevere.</li>
</ul>
